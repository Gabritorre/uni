# Wi-Fi

Descriviamo adesso lo standard **IEEE 802.11**, comunemente noto come **Wi-Fi**.

Questo standard, descrive il livello fisico e di collegamento per le **comunicazioni wireless**.

Lo standard 802.11 è in continua evoluzione. Ogni aggiornamento utilizza una lettera o una coppia di lettere per identificarlo.

La **Wi-Fi Alliance** è una organizzazione che da dei nomi commerciali alle versioni Wi-Fi.

| Versione dello Standard | Anno | Frequenza (GHz) | Velocità Massima (Mbps) | Nome Commerciale |
| --- | --- | --- | --- | --- |
| 802.11 | 1996 | 2.4 | 2 |  |
| 802.11b | 1999 | 2.4 | 11 |  |
| 802.11a | 1999 | 5 | 54 |  |
| 802.11g | 2004 | 2.4 | 54 |  |
| 802.11n | 2009 | 2.4 / 5 | 600 | Wi-Fi 4 |
| 802.11ac | 2013 | 5 | 6700 | Wi-Fi 5 |
| 802.11ax | 2020 | 1 - 7.125 | 9600 | Wi-Fi 6 |
| 802.11be | 2024 | 2.4, 5, 6 | 46000 | Wi-Fi 7 |

## Livello fisico

Il livello fisico del Wi-Fi si occupa della trasmissione e ricezione dei segnali radio.

### **Frequenze**

Il Wi-Fi opera principalmente su frequenze libere (senza licenza), chiamate bande ISM (*Industrial, Scientific and Medical*).

Le bande di frequenza più utilizzate sono **2,4 GHz** (precisamente nel range `2,4 - 2,4835` GHz) e **5 GHz** (precisamente nel range `5,17 - 5,33` GHz; `5,49 - 5,71` GHz).

Le bande ISM non sono utilizzate solo da Wi-Fi, quindi sono soggette a interferenze da altri dispositivi che operano sulle stesse frequenze.

### **Canali**

Le bande di frequenza sono suddivise in canali, ovvero sottobande che possono essere utilizzate (quasi) indipendentemente tra loro. La banda a **2,4 GHz ha 13 canali**, mentre la banda a **5 GHz ne ha 23** (il numero varia a seconda del paese e delle normative).

Ad esempio possiamo rappresentare i canali a 2.4 GHz nel seguente modo:

![](https://i.ibb.co/ZcgxK5d/image.png)

Notiamo come ogni canale è sovrapposto ad altri, solo 3 canali (1, 6, 11) possono essere usati contemporaneamente senza farsi interferenza.

Nel caso più dispostivi si trovino ad usare canali sovrapposti, ci sono dei meccanismi che permettono loro di coordinarsi per evitare di comunicare nello stesso momento.

Avere un numero di canali più alto significa che ci possono essere più dispositivi vicini che possono comunicare senza farsi interferenza.

Gli standard più recenti consentono **l'aggregazione dei canali** (*channel bonding*). L'aggregazione dei canali aumenta la larghezza di banda disponibile (aumentando la velocità di trasmissione), ma aumenta anche la probabilità di interferenze con le reti vicine.

In questo modo se la rete non ha altre reti vicine può sfruttare la piena banda. Se invece ci sono altre reti vicine la banda viene suddivisa tra loro.

![](https://i.ibb.co/K2TskGv/Screenshot-1-1.jpg)

## Livello datalink

Esistono tre tipi di frame Wi-Fi:

- **Management frame**: non trasportano traffico dati, ma gestiscono le comunicazioni ad esempio l’autenticazione, i frame di associazione e i frame beacon.
- **Control frame:** gestiscono l'accesso al canale, come i frame RTS/CTS e i frame ACK.
- **Data frame:** trasportano il traffico dati.

Un **BSS** (*Basic Service Set*) è l'unità più piccola di una rete Wi-Fi, il modello più comune di BSS è quello in cui c’è un **Access Point** **(AP)** con alcuni terminali connessi. Tutto il traffico viene scambiato tra terminali e AP, i terminali non comunicano direttamente tra loro.

Un BSS è identificato da un **BSSID**, un numero di 48 bit che è l'indirizzo MAC dell'AP.

Ogni AP può scegliere un **SSID (Service Set ID)**, un nome testuale per riconoscere il BSS che può essere configurato dall'amministratore di rete (è il nome che si legge quando ci vogliamo connettere a una rete Wi-Fi).

Più BSS possono essere collegati tramite un **DS** (*Distribution Service*), un cavo di rete tra gli AP.

In questo caso si parla di **ESS** (*Extended Service Set*). I terminali connessi a un ESS si trovano normalmente sulla stessa sottorete e solitamente gli AP appartenenti all’ESS condividono lo stesso SSID.

![](https://i.ibb.co/0Rj0ZZyk/ESS.png)

### Entrare in una rete

Ogni AP emette periodicamente dei **frame beacon** contenenti informazioni sulla rete (tra cui BSSID e SSID). Un terminale che desidera unirsi alla rete deve eseguire tre passaggi:

- **scansione**: Il terminale può eseguire una **scansione passiva**, ascoltando i beacon su ciascun canale, o una **scansione attiva**, inviando un frame `Probe-Request` su tutti i canali, a cui gli AP rispondono con un `Probe-Response`.
- **autenticazione**: per creare un canale sicuro tra il terminale e la rete
- **associazione**: per associare il terminale allo specifico AP della rete. Se successivamente il terminale si sposta verso una altro AP è solo necessario fare l’associazione e non l’autenticazione

Nelle prime versioni di Wi-Fi autenticazione e associazione erano molto insicure, e per retrocompatibilità le versioni più recenti le fanno comunque ma senza una reale utilità perché il **processo di autenticazione vero e proprio viene fatto successivamente con meccanismi più sicuri**.

## Data frame

L’header di un frame di dati Wi-Fi è composto come segue

![](https://i.ibb.co/K0Vm6rD/image.png)

- **Frame control**: indica il tipo di frame (Management, Control, Data) e anche il particolare sottotipo
- **Duration**: usato per la ritrasmissione del frame
- **Tre indirizzi**: sono indirizzi MAC rispettivamente dell’AP, del terminale sorgente e del terminale di destinazione
- **Sequence control**: identifica il frame
- **Payload**: dati effettivi del frame
- **CRC**: checksum

Quando pacchetti IP vengono incapsulati in frame Wi-Fi viene utilizzato **l’header LLC** che indica quale tipo di pacchetto viene usato al livello di rete (IPv4, IPv6, …).

## Access control

Il livello datalink ha l’obiettivo di coordinare l’accesso al canale condiviso per evitare collisioni.

Una **collisione** si verifica quando un **ricevitore** riceve due o più frame (segnali radio) contemporaneamente, impedendo una corretta ricezione di questi.

Il mittente non è a conoscenza delle collisioni, perché **avvengono sul lato del ricevitore**. Per confermare la consegna frame, il ricevitore invia un ACK. Se un mittente non riceve un ACK entro un certo tempo, presume che ci sia stata una collisione.

Per evitare le collisioni si usa il **Carrier Sensing**, cioè il terminale, prima di trasmettere, verifica se qualcun altro sta già trasmettendo. In particolare il Wi-Fi usa **CSMA/CA (Carrier Sensing Multiple Access / Collision Avoidance)**, cioè coordinare l’**accesso multiplo** alla stessa risorsa (il canale) basato sul *carrier sensing* e che cerca di evitare le collisioni.

Il trasmettitore deve quindi essere in grado di capire qual è l’attuale **stato del canale**: *idle* (libero) oppure *busy* (occupato).

L'obiettivo del livello MAC è di **massimizzare l’efficienza:** cioè massimizzare il tempo in cui il canale è occupato rispetto a quando è libero.

Esistono due modalità per coordinare l’accesso: **PCF (Point Coordination Function)** e **DCF (Distributed Coordination Function)**:

- Il **PCF** è una modalità di coordinamento in cui l'AP assegna intervalli di tempo per la trasmissione a ciascun terminale. Questo approccio è simile al TDMA e non viene quasi mai utilizzato.
- Il **DCF** implementa uno schema di accesso casuale simile ad ALOHA.

## CSMA/CA

Vediamo come funziona il coordinamento CSMA/CA, che usa DCF, costruendo il livello MAC step-by-step.

Un host che vuole trasmettere ascolta il canale. Se il canale è libero, aspetta un intervallo di tempo **DIFS** (DCF Inter Frame Space) per vedere se qualcun altro vuole trasmettere prima.

- Se qualcuno trasmette prima, allora leggo nell’header del frame il campo `duration` che mi indica per quanto tempo il canale rimarrà occupato per quel frame.
    
    Nel campo `duration` di un frame, si tiene in considerazione sia il tempo di trasmissione che il tempo necessario per ricevere l’ACK dal destinatario.
    
- Se il canale rimane libero per la durata del DIFS, l’host trasmette il suo frame.

Il ricevitore, dopo aver ricevuto il frame e averne verificato il checksum, attende un breve intervallo di tempo chiamato **SIFS** (Short Inter Frame Space) e invia un ACK se il pacchetto non contiene errori.

![](https://i.ibb.co/NYNBY9d/image.png)

Notare come dal momento della trasmissione si ha un **tempo di volo** (*flight time*) che serve alle onde radio per arrivare fisicamente al ricevitore.

Ogni frame include nell'header il campo `duration` che contiene il **NAV** (*Network Allocation Vector*) che specifica la durata della trasmissione del pacchetto e la ricezione dell'ACK. Tutti i terminali nel raggio di ricezione del frame, leggendo l'header, conoscono il valore di NAV e sanno che non potranno trasmettere per quel periodo di tempo.

Vediamo un esempio con **due trasmettitori**:

![](https://i.ibb.co/2k777sm/image.png)

In questa situazione i dati di T2 sono arrivati a T1 prima che esso finisca il suo DIFS, quindi T1 si mette in attesa che termini lo scambio dei dati.

Se però i due terminali decidono di **trasmettere quasi contemporaneamente**, a **causa del tempo di volo**, i dati del primo che trasmette arrivano all’altro dopo che il suo DIFS è finito (cioè quando $\delta <$ *flight time*), causando una **collisione sul ricevitore**.

![](https://i.ibb.co/mywrp6v/image.png)

Vediamo come T2 inizia a trasmettere e mentre i dati stanno per raggiungere T1, anche T1 inizia a trasmettere, causando così una collisione sul ricevitore R.

Il ricevitore si accorge della collisione quando calcolerà il CRC, e di conseguenza non manderà nessun ACK.

Questo è un caso abbastanza sfortunato perché il tempo di volo solitamente è nell’ordine dei nano secondi.

Vediamo un caso di collisione più probabile, con **tre trasmettitori**:

![](https://i.ibb.co/XVQrYLh/image.png)

In questo caso T2 trasmette, T1 e T3 ricevono in tempo il frame e decidono di ritardare la loro trasmissione in base al capo `duration` del frame che hanno ricevuto. Quando però arriva il loro momento di trasmettere, trasmettono immediatamente entrambi causando una collisione sul ricevitore.

Questa situazione è molto comune in reti LAN in cui tutti gli host ricevono i frame praticamente nello stesso momento.

Per evitare la sincronizzazione sulle ritrasmissioni, si introduce un **tempo di attesa casuale**:

Quando il canale ritorna ad essere libero, ogni trasmettitore attende un tempo casuale chiamato **backoff** in un intervallo `[0, CW]` (CW sta per *Collision Window*).

- Se il timer di un trasmettitore scade e il canale è libero, la stazione può trasmettere.
- Se un trasmettitore riceve un frame prima che il suo timer scada, il canale diventa occupato e il trasmettitore **mette in pausa il timer** fino a quando il canale non torna libero.

Vediamo come funziona nella seguente immagine:

![](https://i.ibb.co/SmQCQkM/image.png)

In questo caso T2 trasmette, T1 e T3 ricevono in tempo il frame e attendono il tempo specificato in `duration` più un **tempo random**. T1 sceglie un tempo minore e quindi trasmette prima, T3 quando riceve il frame di T1 mette in pausa il suo timer e attende la `duration`, appena si libera il canale fa proseguire il suo timer e quando scade inizia a trasmettere.

In questo modo le **collisioni** sono ridotte ma sono **comunque possibili** (ad esempio se l’intervallo di tempo tra i timer casuali è minore del tempo di volo).

In generale i **timer casuali riducono le collisioni, ma sprecano anche risorse e riducono l’efficienza**.

### Binary exponential backoff

È evidente che più trasmettitori ci sono nella rete più sono probabili le collisioni.

Con **tanti trasmettitori bisogna aumentare la finestra** `[0, CW]` su cui vengono scelti i tempi random in modo da ridurre la possibilità che due trasmettitori scelgano tempi vicini.

Allo stesso modo con **pochi trasmettitori** si vuole avere una **finestra piccola** per evitare attese inutili e migliorare l’efficienza.

Per implementare questo meccanismo in modo dinamico si utilizza una strategia chiamata ***Binary exponential backoff.***

Ogni volta che una trasmissione fallisce (non viene ricevuto l’ACK) il mittente cambia la propria grandezza della finestra, in particolare:

$CW$ $CW$$CW_i = 2 \cdot CW_{i-1}$ fino a un massimo di $CW_{\max}$

Inizialmente il valore viene impostato ad un valore minimo $CW_1 = CW_{\min}$.

($C_{\min}$ e $C_{\max}$ sono dei parametri definiti dal sistema)

Dopo una trasmissione riuscita, $CW$ viene resettato a $CW_{\min}$.

## **Il Meccanismo RTS/CTS**

C’è una situazione particolare in cui Il meccanismo appena descritto non funziona, cioè il caso in cui i due terminali non ricevono i frame dell’altro (a causa di un ostacolo fisico che non permette alle onde elettromagnetiche di passare) e quindi **non riescono a sapere quando il canale è occupato**.

![](https://i.ibb.co/CmJmhCd/image.png)

In questa situazione entrambi pensano che il canale sia libero e trasmettono, causando collisioni sul ricevitore.

Per risolvere il problema, DCF utilizza un meccanismo **RTS/CTS (Request to Send/Clear to Send)**:

Se A vuole trasmettere, invia prima un messaggio RTS. Se l’Access Point non sta comunicando con nessun altro allora invia un messaggio CTS in cui dà il permesso di trasmettere, e contemporaneamente comunica a tutti gli altri nodi della rete che per una certa durata NAV il canale sarà occupato. L'RTS infatti contiene un NAV che copre la durata dell'intera trasmissione dati (incluso l’ACK).

Anche se non tutti i terminali ricevono l'RTS, tutti riceveranno invece il CTS dall'AP e quindi sapranno che il canale è occupato per il tempo specificato dal NAV.

![](https://i.ibb.co/XXgZwH1/image.png)

RTS/CTS aumenta il tempo di attesa prima della trasmissione, riducendo il bit rate. Viene quindi utilizzato principalmente per l'invio di frame di grandi dimensioni.
