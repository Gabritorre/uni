# IPv4

Il livello di rete fornisce la consegna non affidabile dei pacchetti utilizzando i servizi forniti dal livello di collegamento. Le tipologie di livello di collegamento sono principalmente due: collegamenti punto a punto (**PPP**, *Point-to-Point Protocol*) che coinvolge solo due dispositivi che comunicano direttamente e **LAN** (*Local Area Network*) in cui vari dispositivi sono connessi tra loro tramite un particolare dispositivo, uno *switch.*

## IPv4

Il protocollo di rete più utilizzato è IPv4 (*Internet Protocol version 4*).

Questo protocollo assegna un indirizzo IP agli host di una rete. Questi indirizzi sono composti da 32 bit, rappresentati come quattro numeri decimali da 0 a 255 separati da punti (es: `192.168.1.1` = `11000000 10101000 00000001 00000001`).

## Subnet

Le reti sono organizzate in **sottoreti** (***subnet***), interconnesse da dispositivi chiamati **router**. Una sottorete è identificata da un gruppo di indirizzi nel formato `x.y.z.w/N`, dove `N` (chiamata ***netmask***) rappresenta il numero di bit dell’indirizzo dedicati alla rete, mentre `32-N` indica il numero di bit dedicati agli host di quella sottorete.

$2^N$ = numero di sottoreti creabili

$2^{32-N}$ numero di host che ogni sottorete ha a disposizione

Esempi:

- `192.168.0.0/24`: 24 bit per identificare la rete, 8 bit per identificare l’host
- `192.168.0.0/30`: 30 bit per identificare la rete, 2 bit per identificare l’host

Ogni indirizzo IP può essere quindi diviso nella parte **netid** e **hostid**: gli indirizzi all’interno di una **stessa sottorete** avranno lo **stesso netid** ma **hostid diversi**. Indirizzi appartenenti a **sottoreti diverse** avranno **netid diversi** e **hostid arbitrari** (anche uguali perché tanto sono in sottoreti diverse).

Siccome abbiamo in totale 32bit divisi in gruppi di 8bit, ci sono delle netmask più comuni che sono:

- classe A: `x.y.z.w/8` poche reti ma con tantissimi host
- classe B: `x.y.z.w/16` via di mezzo tra reti e host
- classe C: `x.y.z.w/24` tante reti con pochi host

### Indirizzi speciali

Ogni sottorete ha anche due indirizzi speciali riservati: l'**indirizzo di rete** e l'**indirizzo di broadcast**.

- L’indirizzo di rete serve per identificare la rete, tale indirizzo è composto da un **hostid** di soli `0`
- l’indirizzo di broadcast viene utilizzato per inviare pacchetti a tutti i dispositivi all'interno della sottorete, tale indirizzo è composto da un **hostid** di soli `1`

Ad esempio con una subnet `192.168.0.0/24` abbiamo che

- `192.168.0` (primi 3 byte) rappresentano il **netid**, mentre il restante byte `0` rappresenta l’**hostid**
- `192.168.0.0` = … 00000000$_2$: indirizzo di rete
- `192.168.0.255` = … 11111111$_2$: indirizzo di broadcast

Oltre a questi, esistono altri indirizzi speciali:

- `0.0.0.0/8`**:** Indirizzo con cui si presenta un host per chiedere al router un indirizzo IP valido. Viene utilizzato anche come route di default nelle tabelle di routing
- `255.255.255.255`: *Limited Broadcast Address*, è l’indirizzo che viene usato dagli host per trasmettere in broadcast quando non gli è stato ancora assegnato un indirizzo IP.
- `127.0.0.0/8`**:** Interfaccia di **loopback**. Utilizzata per le connessioni all'interno della stessa macchina.
- `10.0.0.0/8`, `172.16.0.0/12`, `192.168.0.0/16`: Questi indirizzi sono riservati per l'uso in reti private e non vengono instradati su Internet.
- `169.254.0.0/16`**:** detto “**Link-local**”, viene assegnato automaticamente dal sistema operativo a un dispositivo quando non riesce a ottenere un indirizzo IP dal router, permette la comunicazione locale con altri dispositivi nella stessa sottorete.

Nota: solitamente in ogni sottorete è presente un router, e **anch’esso ha bisogno di un indirizzo IP** sulla sua interfaccia in modo che gli host possano riconoscerlo.

Quindi con una subnet `/24` si hanno 256 indirizzi totali, ma solamente 254 sono assegnabili agli host perché dobbiamo considerare l’indirizzo di rete e di broadcast, se è presente anche un router bisogna considerare anche un indirizzo per la sua interfaccia, in tal caso ne rimangono 253 disponibili.

## Router

La comunicazione all'interno di una sottorete è possibile tra tutti gli host (assumiamo che ciò avvenga grazie ad uno switch). Tuttavia, per comunicare con host in altre sottoreti, è necessario un **router**.

I router possiedono più interfacce di rete, ciascuna con un indirizzo IP, e sono in grado di instradare i pacchetti tra reti diverse. Ogni host ha un **router predefinito** (chiamato *gateway*) a cui inviare pacchetti destinati a reti diverse dalla propria.

![](https://i.ibb.co/NjNH6Ym/image.png)

Quando un host vuole comunicare con un altro host della stessa rete, invierà un pacchetto con l’indirizzo IP del destinatario (un indirizzo privato) e il relativo indirizzo MAC, lo switch a cui sono collegati gli host instraderà il pacchetto all’host in base all’indirizzo MAC specificato (l’indirizzo IP in questo caso serve nel caso non si disponga dell’indirizzo MAC, infatti tramite l’IP si può usare il protocollo ARP per ottenere il MAC di un certo indirizzo IP).

Se invece un host vuole comunicare al di fuori della propria rete, invierà un pacchetto con l’indirizzo IP del destinatario (un indirizzo pubblico) e l’indirizzo MAC del router, lo switch a cui sono collegati gli host instraderà il pacchetto in base all’indirizzo MAC specificato, in questo caso verso il router, il quale instraderà il pacchetto in base all’indirizzo IP.

## Header IPv4

![](https://i.ibb.co/dBPVhSg/image.png)

L’header è composto da un parte fissa (raffigurata nell’immagine) e opzioni aggiuntive facoltative.

- **Version:** Indica la versione del protocollo IP, 4 o 6
- **Internet Header Length (IHL):** Specifica la lunghezza dell'header IPv4 in word a 32 bit. Il valore minimo è 5 word, che corrisponde a un header senza opzioni, e il valore massimo è 15 word.
- **Total length:** Indica la lunghezza totale del pacchetto IP in byte, inclusi header e payload. Il valore massimo è 65535 byte.
- **Identification:** Utilizzato per identificare in modo univoco i vari frammenti in cui può essere stato spezzato un pacchetto IP, frammenti con lo stesso valore apparterranno allo stesso pacchetto.
- **Flag:** Tre flag di un bit:
    - **Evil Bit:** Non utilizzato.
    - **Don't Fragment:** Indica se il pacchetto può essere frammentato (0) oppure no (1). Se tale pacchetto non può essere inoltrato senza essere frammentato, viene scartato.
    - **More Fragments:** Indica se ci sono altri frammenti del pacchetto originale. È impostato a 1 per tutti i frammenti tranne l'ultimo.
- **Fragment offset:** Indica l'offset (misurato in blocchi di 8 byte) di un particolare frammento relativamente all'inizio del pacchetto IP originale, il primo frammento ha offset 0. Si riferisce solo ai dati, escluso l'header. Serve per riordinare i frammenti quando arrivano a destinazione.
    
    si misura in blocchi di 8 byte perché la grandezza totale di un pacchetto IP (non frammentato) è $2^{16}-1$ = 65535 byte. Il fragment offset però arriva al massimo fino a $2^{13}$ = 8192 byte, dobbiamo quindi moltiplicare il suo valore per i byte mancanti $2^3$ = 8 byte
    
- **TTL (Time to Live):** Un contatore che decrementa a ogni hop. Se il TTL raggiunge 0, il pacchetto viene scartato.
- **Protocol:** Indica il protocollo di livello superiore incapsulato nel pacchetto IP (ad esempio, 1 per ICMP, 6 per TCP, 17 per UDP).
- **header checksum:** Un checksum utilizzato per verificare l'integrità dell'header.
- **Source address:** L'indirizzo IP del mittente del pacchetto.
- **Destination address:** L'indirizzo IP del destinatario del pacchetto.

## Frammentazione dei pacchetti

La frammentazione dei pacchetti IP si verifica quando un pacchetto è più grande dell'MTU (Maximum Transmission Unit) che la rete supporta. L'MTU varia a seconda del tipo di mezzo fisico; ad esempio, Ethernet ha un MTU di 1500 byte, mentre Wi-Fi (802.11) di 2272 byte.

Quando un pacchetto supera l'MTU, viene frammentato in **pacchetti più piccoli indipendenti**, ognuno con un proprio header IPv4. La frammentazione può avvenire in qualsiasi router lungo il percorso dalla sorgente alla destinazione. Il destinatario avrà poi il compito di riassemblare tutti i frammenti.

Ogni frammento contiene le seguenti informazioni:

- Lo stesso campo `identification` nell’header: Permette al destinatario di associare i frammenti al pacchetto relativo.
- Campo `total length`: Impostato alla lunghezza del frammento specifico.
- Campo `fragment offset`**:** Indica la posizione del frammento rispetto al pacchetto originale, espresso in multipli di 8 byte.
- Il flag `More Fragments`: Impostato a 1 per tutti i frammenti tranne l'ultimo, che indica la fine del pacchetto originale.

### **Esempi di frammentazione:**

Con un pacchetto lungo 250byte e un MTU di 120byte:

![](https://i.ibb.co/j6T63WT/image.png)

Ricorda che ogni frammento ha anche il proprio header IP di 20 byte da far rientrare all’interno dei 120byte.

Un altro esempio con un pacchetto IP di 3500 byte e un MTU di 1500 byte.

Verrà suddiviso in tre frammenti:

- **Frammento 1:** 20 byte (header IP) + 1480 byte (payload + header TCP) = 1500 byte. Flag "More Fragments" impostato a 1, offset del frammento a 0.
- **Frammento 2:** 20 byte (header IP) + 1480 byte (payload) = 1500 byte. Flag "More Fragments" impostato a 1, offset del frammento a 1480/8 = 185.
- **Frammento 3:** 20 byte (header IP) + 540 byte (payload) = 560 byte. Flag "More Fragments" impostato a 0, offset del frammento a (1480 + 1480)/8 = 370.

**I frammenti viaggiano come pacchetti indipendenti e possono seguire percorsi diversi per raggiungere la destinazione.** Solo quando arrivano a destinazione vengono riassemblati nell'ordine corretto utilizzando il campo `Identification` e `fragment offset`.

## NAT

Con il crescere esponenziale del numero di dispositivi connessi a Internet, il numero di indirizzi IPv4 (pari a circa $2^{32}=4.3$ miliardi) si è rivelato insufficiente. Questa carenza ha spinto alla ricerca di soluzioni a breve e lungo termine.

A lungo termine, la soluzione è stata introdurre IPv6, che utilizza indirizzi a 128 bit**.** Questa soluzione, seppur ideale, richiede tempo per essere implementata su larga scala a causa della necessità di aggiornare hardware e software.

Una soluzione a breve termine è stata l'introduzione del Network Address Translation (NAT). Il NAT è una tecnica che consente di mappare indirizzi IP privati su uno o più indirizzi IP pubblici, permettendo a più dispositivi all'interno di una rete locale (LAN) di accedere a Internet utilizzando lo stesso indirizzo IP pubblico.

### Indirizzi IP privati

Per implementare il NAT, sono state riservate tre classi di indirizzi IP privati:

- `10.0.0.0` - `10.255.255.255` (`/8`)
- `172.16.0.0` - `172.31.255.255` (`/20`)
- `192.168.0.0` - `192.168.255.255` (`/16`)

Questi indirizzi possono essere **utilizzati liberamente** per i dispositivi nelle **LAN**. 

Nella LAN solo il router connesso ad internet possiede un indirizzo IP pubblico, esso si occupa di tradurre gli indirizzi privati in un indirizzo pubblico e viceversa per far accedere ad internet i dispositivi nella sua rete usando il proprio indirizzo pubblico.

I router connessi a Internet **non** devono **instradare** pacchetti **da/verso indirizzi IP privati**.

![](https://i.ibb.co/SDKjRGTq/image.png)

### Funzionamento del NAT

Un router NAT mantiene una tabella che mappa i flussi di traffico in entrata e in uscita. Ogni flusso è identificato da 5 elementi:

- protocollo di trasporto
- **sIP (Source IP):** Indirizzo IP del mittente
- **dIP (Destination IP):** Indirizzo IP del destinatario
- **sPort (Source Port):** Porta del mittente
- **dPort (Destination Port):** Porta del destinatario

Una tabella di questo tipo riesce ad associare i pacchetti in arrivo dagli host della LAN con i pacchetti mandati su internet e vice versa.

![](https://i.ibb.co/MDN0xHv/image.png)

Quando un pacchetto proveniente da un dispositivo della LAN (con indirizzo IP privato) arriva al router, il router sostituisce l'indirizzo IP privato con il suo indirizzo IP pubblico e invia il pacchetto al server di destinazione.

Quando il server risponde, il router utilizza la tabella per identificare l’host della LAN a cui inoltrare il pacchetto, sostituendo l'indirizzo IP pubblico con l'indirizzo IP privato originale.

![](https://i.ibb.co/44rwnbk/image.png)

Quello che potrebbe succedere sulla tabella del NAT è che due host diversi decidano inviare dei pacchetti allo stesso IP di destinazione, usando lo stesso protocollo, con la stessa porta destinazione e scelgano casualmente la stessa porta sorgente. questo genererebbe nella parte destra della tabella due righe completamente uguali e quando arriva la risposta dal server il router non saprebbe a chi inoltrare la risposta.

Per evitare questa situazione quello che fa il NAT al momento dell’invio di nuovi pacchetti verso internet è incrementare la porta sorgente nel caso in cui la nuova riga da aggiungere sia uguale ad una riga già presente:

![](https://i.ibb.co/HYGLws6/image.png)

### Note:

- due host possono avere lo stesso indirizzo privato se sono in LAN differenti
- due host nella stessa LAN non possono avere lo stesso indirizzo privato
- due host su internet non possono avere lo stesso indirizzo pubblico
- un host privato dietro al NAT non può ricevere nuove connessioni, ma le può solo mandare *
- un server che vuole ricevere connessioni deve avere un indirizzo pubblico

### Vantaggi e svantaggi del NAT

**Vantaggi:**

- Permette a più dispositivi di condividere un singolo indirizzo IP pubblico, riducendo la domanda di indirizzi IPv4.
- I dispositivi con indirizzi IP privati sono invisibili a Internet, rendendo più difficile per gli aggressori esterni raggiungerli, non potendo aprire connessioni dall’esterno. *

**Svantaggi:**

- Introduce complessità nell'architettura di rete e richiede la gestione di una tabella NAT sul router (solitamente il NAT è implementato nei firewall).
- **Problemi di prestazioni:** Può causare problemi di prestazioni, soprattutto con un elevato numero di connessioni simultanee.
    
    Inoltre le connessioni TCP possono essere interrotte improvvisamente, allo stesso modo il traffico UDP non si può sapere quando termina, quindi il NAT deve mantenere dei timer per eliminare delle righe che assume non siano più valide.
    
- Il NAT ha anche il compito di **riassemblare i pacchetti**, questo perché la porta (usata per sapere a chi inoltrare i pacchetti) è nell’header TCP che è presente solo nel primo frammento del pacchetto. Quindi il NAT deve bufferizzare i frammenti (comportando un gran uso di memoria)
- Il NAT essendo molto dipendente dal livello di trasporto rende l’aggiornamento e la creazione dei protocolli di trasporto molto difficile

*ci sono dei modi per aprire delle porte sul router e mettere degli host nella LAN in ascolto su tali porte in modo da permettere di aprire delle connessioni dall’esterno.

## Forwarding table

La *forwarding table* di un router mappa indirizzi di rete su un certa interfaccia in uscita, in modo da capire su quale interfaccia mandare il pacchetto in base al suo ip di destinazione.

Possiamo vederla in questo modo:

| Rete di destinazione | notazione binaria | Interfaccia in uscita |
| --- | --- | --- |
| `0.0.0.0/0` | `00000000.00000000.00000000.00000000`  | 0 |
| `124.156.12.0/24` | `01111100.10011100.00001100 . 00000000` | 1 |
| `124.156.13.0/24` | `01111100.10011100.00001101 . 00000000` | 0 |
| `124.156.13.128/26` | `01111100.10011100.00001101.10 000000` | 2 |
| `200.212.12.127/26` | `11001000.11010100.00001100.01 111111` | 3 |
| `200.212.12.64/28` | `11001000.11010100.00001100.0100 0000` | 4 |

`0.0.0.0/0` è l’interfaccia di default dove vengono instradati i pacchetti nel caso non ci sia una rete corrispondente nella tabella.

Quando arriva un pacchetto viene scelta l’interfaccia corrispondente alla rete con il **netid più lungo uguale al netid dell’indirizzo nel pacchetto**.

Esempi:

- `124.156.12.12 == 01111100.10011100.00001100.00001100`
    
    abbiamo un match con `0.0.0.0/0` e con `124.156.12.0/24` scegliamo quello con il match più lungo che è `124.156.12.0/24` quindi l’interfaccia 1
    
- `124.156.13.2 == 01111100.10011100.00001101.00000010`
    
    match con `0.0.0.0/0` e `124.156.13.0/24` quindi interfaccia 0
    
- `124.156.13.129 == 01111100.10011100.00001101.10000001`
    
    match con `0.0.0.0/0`, `124.156.13.0/24` e `124.156.13.128/26` quindi interfaccia 2
    
- `200.212.12.79 == 11001000.11010100.00001100.01001111`
    
    match con `0.0.0.0/0` e `200.212.12.64/28` quindi interfaccia 4
    
- `200.212.12.35 == 11001000.11010100.00001100.00100011`
    
    match con `0.0.0.0/0` quindi interfaccia 0
    
- `200.212.12.80 == 11001000.11010100.00001100.01010000`
    
    match con `0.0.0.0/0` e `200.212.12.127/26` quindi interfaccia 3
    

## ICMP

**ICMP** (*Internet Control Message Protocol*) è un protocollo di segnalazione che trasmette messaggi di errore e messaggi relativi al funzionamento e allo stato della rete. ICMP non utilizza protocolli a livello di trasporto, viene direttamente incapsulato in un pacchetto IP.

### Header ICMP

![](https://i.ibb.co/rcFNMVC/image.png)

Quando un pacchetto produce un evento anomalo, viene generato un pacchetto ICMP. Il pacchetto ICMP contiene un header in cui, grazie ai campi *Type* e *Code*, si identifica l’evento.

Alcuni eventi riconosciuti da ICMP sono:

- Destinazione non raggiungibile
- Porta di destinazione chiusa
- Frammentazione necessaria (*Don’t fragment* è impostato a 1, ma MTU non è sufficiente).
- TTL superato: il pacchetto è rimasto bloccato in un ciclo.

Se un messaggio ICMP causa esso stesso un errore, non viene inviato alcun ulteriore messaggio.

### Utilizzi di ICMP

ICMP è utilizzato per la risoluzione dei problemi e il test delle reti, alcune applicazioni che sfruttano  ICMP sono:

- **Ping**: Con il comando ping è possibile inviare richieste ad un server per eseguire test di base di raggiungibilità e latenza del server.
- **Traceroute**: è un comando che serve a **stimare** il percorso e il numero di hop che un pacchetto compie per raggiungere la destinazione (si tratta di una stima perché il percorso non è predicibile).
    
    Invia un pacchetto UDP a una destinazione con TTL=1. Il primo router risponderà con un ICMP che segnala l’evento “TTL exceeded”, rivelando il suo IP. Ripetendo l'operazione con TTL=1, 2, 3... fino a quando la destinazione non risponde, si ottiene una stima del numero di hop fino alla destinazione. I router non sono obbligati a generare errori ICMP, quindi questa tecnica non è completamente affidabile.
