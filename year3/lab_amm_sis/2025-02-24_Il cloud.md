# Il cloud

Possiamo definire **il cloud** come una distribuzione di servizi di calcolo accessibili tramite internet.

Con **servizi di calcolo** possiamo intendere server, database, software, reti, ecc… che in generale possono permettere agli utenti di:

- creare applicazioni
- archiviare dati
- ospitare siti web
- fare streaming di audio/video

Le società che forniscono questi servizi si chiamano **provider** e fanno solitamente pagare il loro servizio in base all’utilizzo.

## Vantaggi

Vediamo i vantaggi nell’uso del cloud:

- **Costo**: elimina le spese associate all’acquisto di HW e SW, la configurazione e gestione dei data center ed esperti IT
- **Velocità**: è possibile fare uso di un servizio cloud in pochi minuti
- **Scalabilità**: Il servizio può adeguare la quantità di risorse erogate in base alla necessità
- **Produttività**: Non essendoci più la necessità di avere server in locale, il personale IT dell’azienda si può occupare delle operazioni più inerenti allo scopo dell’azienda
- **Prestazioni**: i servizi cloud vengono eseguire su reti di data center sicuri e aggiornati regolarmente
- **Affidabilità**: Il cloud implementa delle meccaniche di ridondanza e di backup per garantire l’affidabilità dei dati e del servizio

## Tipi di cloud computing

Ci sono varie tipologie di cloud, distinguibili per come viene distribuito il servizio e per quali servizi vengono distribuiti.

### Tipi di distribuzione

- **Cloud Pubblico**: questi cloud sono proprietà di un provider di terze parti che ne gestisce sia l’hardware che il software, si accede a questi servizi solitamente tramite web browser (Es. Microsoft Azure, Amazon AWS, Google Cloud Platform, Aruba)
- **Cloud Privato**: Le risorse sono usate esclusivamente dalla singola azienda o organizzazione. Può trovarsi fisicamente in un data center dell’azienda oppure presso un provider di terze parti.
- **Cloud Ibrido**: Ci sono delle tecnologie che consentono la condivisione dei dati tra cloud diversi (pubblico e privato) sfruttando le prestazioni del cloud pubblico e la riservatezza del cloud privato.

### Tipi di servizio

- **IaaS** (*Infrastructure as a Service*): si “affittano” delle risorse da un provider con pagamento in base al consumo. Il provider si occupa dell’hardware (server, rete, storage) mentre l’utente gestisce il software tra cui il sistema operativo e le applicazioni (Microsoft Azure, Google Compute Engine, AWS, DigitalOcean).
- **PaaS** (*Platform as a Service*): fornisce all’utente un ambiente per lo sviluppo, il testing, la distribuzione e la gestione di applicazioni software. In questa modalità il provider oltre che dell’hardware si occupa anche del sistema operativo, lasciando all’utente la gestione delle applicazioni e i dati che esse utilizzano (Es. AWS Elastic Beanstalk, Windows Azure, Heroku, Google App Engine).
- **SaaS** (*Software as a Service*): fornisce all’utente direttamente delle applicazioni software gestite dal provider. Il provider si occupa della gestione di tutta l’infrastruttura e dell’aggiornamento delle applicazioni, gli utenti si connettono al servizio tramite web browser e usufruiscono delle applicazioni (Es. Gmail, Dropbox)

![](https://i.ibb.co/5WjSRZ0j/cloud.png)
