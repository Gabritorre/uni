<!DOCTYPE html>
<html>

<head>
  <meta charset="utf-8">
  <meta name="viewport" content="width=device-width, initial-scale=1.0">
  <title>2025-04-21_Docker</title>
  <link rel="stylesheet" href="https://stackedit.io/style.css" />
</head>

<body class="stackedit">
  <div class="stackedit__left">
    <div class="stackedit__toc">
      
<ul>
<li><a href="#docker">Docker</a>
<ul>
<li><a href="#proprietà">Proprietà</a></li>
<li><a href="#immagini">Immagini</a></li>
<li><a href="#isolamento-dei-container">Isolamento dei container</a></li>
<li><a href="#dockerfile">Dockerfile</a></li>
<li><a href="#docker-compose">Docker compose</a></li>
<li><a href="#gestire-i-container">Gestire i container</a></li>
<li><a href="#portainer">Portainer</a></li>
</ul>
</li>
</ul>

    </div>
  </div>
  <div class="stackedit__right">
    <div class="stackedit__html">
      <h1 id="docker">Docker</h1>
<p>Docker è un software open source nato con l’obiettivo di automatizzare e semplificare la distribuzione delle applicazioni grazie al meccanismo dei <strong>container e delle immagini</strong>.</p>
<ul>
<li>Una <strong>immagine</strong>: Una sorta di file system minimale strutturato a <em>layer</em> contenente l’eseguibile, le dipendenze e librerie che necessita l’applicazione per funzionare.</li>
<li>Un <strong>container</strong> può essere considerato come uno o più processi isolati dal sistema che rappresentano una immagine in esecuzione.</li>
</ul>
<p>Usando un’analogia OOP, possiamo pensare all’immagine come a una classe contenente tutti i dati necessari all’applicazione. Mentre il Container è l’istanza di quella immagine che eseguirà l’applicazione.</p>
<p>Ogni container avviato è identificato da un <strong>ID alfanumerico</strong> e da un nome (assegnato automaticamente o manualmente). Per interagire con un container, si fa riferimento al suo ID o nome.  L’ID e il nome (se assegnato automaticamente) cambiano a ogni riavvio del container, quindi assegnare un nome manualmente garantisce di avere un riferimento stabile.</p>
<h2 id="proprietà">Proprietà</h2>
<p>I container:</p>
<ul>
<li>Sono <strong>autosufficienti</strong> perché includono già tutte le dipendenze dell’applicazione e non richiedono configurazioni particolari sull’host.</li>
<li>Sono <strong>portabili</strong> perché sono distribuiti in un formato standard che può essere letto ed eseguito da qualsiasi server Docker.</li>
<li>Sono <strong>leggeri</strong> perché, a differenza delle macchine virtuali (VM) che richiedono un kernel virtualizzato, sfruttano i servizi direttamente dal kernel del sistema operativo ospitante. Questo consente di ospitare un gran numero di container sulla stessa macchina fisica e offre ottime prestazioni.</li>
</ul>
<p>In un ambiente containerizzato, il <strong>kernel del sistema operativo ospitante</strong> si occupa della gestione delle risorse e dell’isolamento, funzioni che nelle VM sono a carico dell’Hypervisor (un ulteriore strato software).</p>
<p>In particolare Docker sfrutta due funzionalità del kernel Linux: <strong>Control Groups (cgroups)</strong> e <strong>Namespaces</strong>.</p>
<h3 id="control-groups">Control Groups</h3>
<p>I <strong>Control Groups</strong> sono lo strumento del kernel Linux che gestisce l’utilizzo delle <strong>risorse</strong> da parte di gruppi di processi. Grazie a questo strumento è possibile limitare la quantità di risorse utilizzate da specifici processi, come ad esempio la memoria RAM massima allocabile. Docker sfrutta questo strumento per implementare i limiti di risorse configurabili per i container.</p>
<h3 id="namespaces">Namespaces</h3>
<p>I <strong>Namespaces</strong> sono lo strumento del kernel Linux che implementano l’<strong>isolamento</strong>. I processi che fanno parte di un certo <em>namespace</em> possono accedere solo alle risorse presenti in quel <em>namespace</em>.</p>
<p>Per ciascun container, Docker crea un gruppo di <em>namespace</em> dedicati, associando i processi del container a quel gruppo. Questo impedisce ai processi del container di accedere direttamente alle risorse della macchina ospitante o di altri container.</p>
<h2 id="immagini">Immagini</h2>
<p>Le immagini sono spesso disponibili in <strong>repository</strong>, che contengono varie versioni di una stessa immagine, le diverse versioni sono identificate da un <strong>tag</strong>. per riferirsi a un’immagine specifica si usa la sintassi <code>repository:tag</code>, se il tag non viene specificato viene usato di default il tag <code>latest</code>.</p>
<p>Quando si cerca di avviare un container, se l’immagine relativa non è presente localmente, Docker la scarica automaticamente dal repository predefinito.</p>
<p>Una caratteristica particolare delle immagini è la loro <strong>stratificazione in layer</strong>. Ogni layer contribuisce alla definizione del filesystem del container. Questi layer sono <strong>immutabili</strong> (in sola lettura), il che  permette a diverse immagini di <strong>condividere layer comuni</strong>, risparmiando spazio su disco.</p>
<p>Quando Docker crea un container da un’immagine, viene creato un ulteriore <strong>layer scrivibile</strong> in cima a tutti gli altri, chiamato <em>layer container</em>. Tutte le modifiche fatte all’interno del container (come la creazione di file) vengono memorizzate in questo layer, che viene distrutto quando il container viene spento.</p>
<h2 id="isolamento-dei-container">Isolamento dei container</h2>
<p>L’<strong>isolamento</strong> dei container si manifesta a diversi livelli:</p>
<ul>
<li><strong>Filesystem:</strong> Ogni container ha un filesystem isolato dall’host e dagli altri container. Per salvare dati generati all’interno di un container, è necessario usare i <strong>data volume</strong>, che creano un “ponte”  mappando una directory sull’host a una directory all’interno del container.</li>
<li><strong>Processi:</strong> Ogni container vede solo i propri processi. Non conosce i processi dell’host o di altri container.</li>
<li><strong>Rete:</strong> Anche la rete è (quasi del tutto) isolata. Per rendere accessibile un servizio dall’esterno, è necessario mappare una porta della macchina ospitante alla porta su cui il servizio è in ascolto all’interno del container. L’indirizzo IP a cui collegarsi dall’esterno sarà l’indirizzo IP dell’host.</li>
</ul>
<h2 id="dockerfile">Dockerfile</h2>
<p>Un <strong>Dockerfile</strong> è un file di testo che serve a descrivere le personalizzazioni da apportare a immagini base per creare una nuova immagine adatta allo scopo desiderato. Il Dockerfile viene dato in pasto all’engine Docker, che lo <strong>valida e genera una nuova immagine</strong>.</p>
<p>All’interno di un Dockerfile, troviamo diverse istruzioni, tra le più importanti ci sono:</p>
<ul>
<li>
<p><code>FROM</code>: Specifica l’immagine di base da cui partire per costruire la nuova immagine personalizzata.</p>
<p>es. <code>FROM ubuntu:latest</code></p>
</li>
<li>
<p><code>ENV</code>: Permette di impostare variabili d’ambiente valide per l’intero contesto di esecuzione del Dockerfile. La sintassi è <code>ENV &lt;chiave&gt;=&lt;valore&gt;</code>, per riferirsi successivamente alla variabile si antepone <code>$</code> al suo nome.</p>
<p>es. <code>ENV WWW_HOME='/var/www/'</code></p>
</li>
<li>
<p><code>RUN</code>: Utilizzata per eseguire comandi all’interno dell’immagine durante il processo di costruzione. È importante notare che ogni istruzione ****<code>RUN</code> ****crea un nuovo layer nell’immagine. Per questo motivo, è consigliabile riunire più comandi correlati all’interno di una singola istruzione <code>RUN</code>, concatenandoli con <code>&amp;&amp;</code>.</p>
<p>es.</p>
<pre class=" language-docker"><code class="prism  language-docker"><span class="token keyword">FROM</span> ubuntu<span class="token punctuation">:</span>latest
<span class="token keyword">ENV</span> DA_INSTALLARE=<span class="token string">'vim apache2'</span>
<span class="token keyword">RUN</span> apt install $DA_INSTALLARE
</code></pre>
</li>
<li>
<p><code>ADD</code>/<code>COPY</code>: Servono a spostare file e directory dal “build context” (la directory sul computer locale contenente il Dockerfile) all’interno del filesystem dell’immagine.</p>
<p>es. <code>COPY *.txt /docs</code></p>
</li>
<li>
<p><code>ENTRYPOINT</code>: Definisce il comando che viene eseguito non appena il container si avvia. Si differenzia da <code>RUN</code> perché agisce sul container durante l’esecuzione e non crea un nuovo layer.</p>
<p>es. <code>ENTRYPOINT vsftpd</code></p>
</li>
<li>
<p><code>CMD</code>: Permette anch’essa di eseguire un comando all’avvio del container. Ha un comportamento diverso a seconda che ****<code>ENTRYPOINT</code> sia presente o meno.</p>
<ul>
<li>Se <code>ENTRYPOINT</code> non c’è, <code>CMD</code> definisce il comando shell da eseguire all’avvio. Questo comando può essere sovrascritto specificando un comando diverso nel <code>docker run</code>.</li>
<li>Se <code>ENTRYPOINT</code> è presente, <code>CMD</code> ha il compito di fornire i parametri di default al comando specificato in <code>ENTRYPOINT</code>. In questo caso, il comando definito in <code>ENTRYPOINT</code> non è sovrascrivibile facilmente da <code>docker run</code>, mentre i parametri in <code>CMD</code> lo sono. È ammessa una sola istruzione <code>CMD</code> in un Dockerfile.</li>
</ul>
<p>es.</p>
<pre class=" language-docker"><code class="prism  language-docker"><span class="token keyword">ENTRYPOINT</span> du
<span class="token keyword">CMD</span> <span class="token punctuation">[</span>“<span class="token punctuation">-</span>hs”<span class="token punctuation">]</span>
</code></pre>
</li>
<li>
<p><code>WORKDIR</code>: Viene usata per impostare la directory di lavoro predefinita all’interno del container, che sarà il punto di partenza per le successive istruzioni (<code>RUN</code>, <code>CMD</code>, <code>ENTRYPOINT</code>, …). Si possono usare path assoluti o relativi. Se non specificata, la directory di default è <code>/</code>.</p>
<p>es. <code>WORKDIR /usr</code></p>
</li>
<li>
<p><code>LABEL</code>: Permette di aggiungere metadati all’immagine, come autore, versione o descrizione come coppie chiave-valore.</p>
<p>es. <code>LABEL VERSION=”1.0.0” MAINTAINER=”gg76”</code></p>
</li>
<li>
<p><code>EXPOSE</code>: Dichiara su quali porte il container resterà in ascolto. Indica a Docker che, in fase di avvio del container, sarà necessario effettuare il <em>port forwarding</em>.</p>
<p>es. <code>EXPOSE 80 443</code></p>
</li>
<li>
<p><code>VOLUME</code>: Permette di specificare un punto di mount all’interno del filesystem del container che dovrebbe essere gestito come un volume. Questo facilita la <strong>comunicazione tra il filesystem dell’host e quello del container</strong> e la persistenza dei dati.</p>
<p>es. <code>VOLUME ["/var/www"]</code></p>
</li>
</ul>
<p>Per creare un’immagine da un Dockerfile, si usa il comando <code>docker build [opzioni] &lt;build context&gt;</code>. Il <code>&lt;build context&gt;</code> indica all’engine la directory di riferimento, spesso è indicato con la directory corrente (<code>.</code>). Il build context è fondamentale per risolvere i path relativi usati in istruzioni come <code>COPY</code> o <code>ADD</code>.</p>
<h2 id="docker-compose">Docker compose</h2>
<p>Quando un’applicazione è composta da <strong>più container</strong> (ad esempio una applicazione full stack), può risultare utile utilizzare <strong>Docker Compose</strong>.</p>
<p>Docker Compose è uno strumento progettato per la definizione e l’esecuzione di applicazioni Docker multi-container.</p>
<p>Si utilizza un <strong>file YAML</strong> (spesso chiamato <code>docker-compose.yml</code>) per specificare le immagini, i volumi e tutte le altre configurazioni che compongono l’applicazione.</p>
<p>esempio di <code>docker-compose.yml</code>:</p>
<pre class=" language-yaml"><code class="prism  language-yaml"><span class="token key atrule">version</span><span class="token punctuation">:</span> <span class="token string">"3.8"</span>
<span class="token key atrule">services</span><span class="token punctuation">:</span>
	 <span class="token key atrule">web</span><span class="token punctuation">:</span>
		 <span class="token key atrule">build</span><span class="token punctuation">:</span> .
		 <span class="token key atrule">ports</span><span class="token punctuation">:</span>
		 <span class="token punctuation">-</span> <span class="token string">"5000:5000"</span>
		 <span class="token key atrule">volumes</span><span class="token punctuation">:</span>
		 <span class="token punctuation">-</span> .<span class="token punctuation">:</span>/code
		 <span class="token punctuation">-</span> logvolume01<span class="token punctuation">:</span>/var/log
		 <span class="token key atrule">links</span><span class="token punctuation">:</span>
		 <span class="token punctuation">-</span> redis
	 <span class="token key atrule">redis</span><span class="token punctuation">:</span>
		 <span class="token key atrule">image</span><span class="token punctuation">:</span> redis
<span class="token key atrule">volumes</span><span class="token punctuation">:</span>
	 <span class="token key atrule">logvolume01</span><span class="token punctuation">:</span> <span class="token punctuation">{</span><span class="token punctuation">}</span>
</code></pre>
<p>definisce due immagini, di cui la prima viene definita in un dockerfile presente nella stessa directory (lo si nota dal comando <code>build</code>) e la seconda è Redis.</p>
<p>Grazie a questo file, con un singolo comando si può eseguire l’intero stack dell’applicazione senza dover avviare manualmente tutti i container che compongono l’applicazione.</p>
<h2 id="gestire-i-container">Gestire i container</h2>
<p>I repository che contengono le immagini con le loro versioni sono disponibili in dei registri online come Docker Hub o Github Container Registry.</p>
<p>Per impostazione predefinita, Docker si collega a <strong>Docker Hub</strong>, un registro centralizzato gestito dalla società Docker, da cui è possibile scaricare la maggior parte delle immagini, e in cui chiunque può caricare le proprie immagini.</p>
<p>È possibile cercare le immagini disponibili su Docker Hub utilizzando il comando <code>docker search &lt;nome_immagine&gt;</code>. L’output di questo comando mostra diverse immagini con varie informazioni. Se si desidera scaricare esplicitamente un’immagine, si usa il comando <code>docker pull &lt;nome_immagine&gt;</code>.</p>
<p>Per gestire container e immagini, si utilizzano diversi comandi. La sintassi generale è</p>
<pre class=" language-bash"><code class="prism  language-bash">docker <span class="token punctuation">[</span>opzioni<span class="token punctuation">]</span> <span class="token punctuation">[</span>comando<span class="token punctuation">]</span> <span class="token punctuation">[</span>argomenti<span class="token punctuation">]</span>
</code></pre>
<p>Ad esempio, per avviare un container da un’immagine si usa <code>docker run &lt;immagine&gt;</code>, con opzioni come <code>-it</code> per la modalità interattiva, <code>-d</code> per la modalità <em>detached</em> (cioè eseguito in background), o <code>--name</code> per assegnare un nome al container. Si possono elencare le immagini scaricate con <code>docker images</code> e i container (in esecuzione) con <code>docker ps</code>. È anche possibile avviare (<code>docker start</code>), fermare (<code>docker stop</code>) o rimuovere (<code>docker rm</code>) i container specificando il loro ID o nome.</p>
<h2 id="portainer">Portainer</h2>
<p>Per facilitare la gestione di Docker, esiste uno strumento open source con interfaccia grafica chiamato <strong>Portainer</strong>. Portainer permette di amministrare container, immagini, network e volumi tramite una dashboard visuale.</p>

    </div>
  </div>
</body>

</html>
