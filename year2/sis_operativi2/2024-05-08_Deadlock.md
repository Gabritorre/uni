# Deadlock

Nel tentativo di sincronizzare processi o thread ci si può imbattere in degli stalli o **deadlock** cioè delle situazioni in cui dei thread rimangono in attesa reciproca gli uni degli altri, non riuscendo mai a sbloccarsi perché colui che dovrebbe causare l'evento di sblocco è in attesa (si forma quindi una **attesa circolare**).

Più formalmente possiamo dire che:
Un insieme $S$ di processi o thread è in stallo se ogni $p$ in $S$ attende un evento che può essere causato solo da processi o thread appartenenti ad $S$.

## Condizioni per generare uno stallo

Uno stallo può avvenire sotto il verificarsi di tutte le seguenti condizioni:

- **Mutua esclusione**
	In assenza di mutua esclusione: se una risorsa può essere utilizzata senza problemi contemporaneamente da più processi o thread non è necessario attendere e quindi non si forma una situazione di stallo. Ad esempio la lettura simultanea di dati condivisi.
- **Possesso e attesa**
	Se i processi o thread non allocano mai le risorse in modo incrementale, cioè acquisendo una risorsa (possesso) e poi chiedendone altre in seguito (attesa). Se ciò non si verifica allora non può succedere che si formi un attesa circolare (e quindi uno stallo).
- **Assenza di preemption**
	Se il sistema può far rilasciare in modo forzato le risorse a thread o processi, allora è possibile risolvere situazioni di stallo tramite preemption.
- **Attesa circolare**
	Per definizione, lo stallo avviene quando c’è una attesa circolare che fa sì che nessun processo o thread uscirà mai dallo stato di attesa.

## Gestire le situazioni di stallo

Lo stallo può essere gestito in vari modi a seconda di se e quando si evidenziano (potenziali) situazioni si attesa circolare.

-   **Prevenzione**: vengono messe in atto alcune strategie che prevengono la formazione di stalli
-   **Controllo**: l’assegnamento delle risorse è consentito solo nel caso in cui il sistema possa garantire che tale assegnamento non porterà a una situazione di stallo;
-   **Riconoscimento**: il sistema individua situazioni di stallo e cerca di ripristinare uno stato precedente senza stallo;
-   **Nessuna azione**: il sistema ignora lo stallo e lascia ai programmatori l’onere di evitarlo o gestirlo.

## Prevenzione

Analizziamo il caso di prevenzione dello stallo, per prevenire uno stallo dobbiamo negare almeno una delle condizioni necessaria di prima:

### Negare la mutua esclusione

Il fatto che l’accesso a una risorsa sia in mutua esclusione dipende dalla risorsa stessa e dal tipo di accesso, quando è necessaria non possiamo evitarla per prevenire lo stallo, ne risentirebbe la correttezza del programma.

### Evitare il possesso e attesa

Possiamo evitare possesso e attesa allocando tutte le risorse assieme (vedi la raccolta atomica nei filosofi a cena). Questo non è però sempre possibile perché non è detto che si conoscano tutte le risorse necessarie a un thread o processo a priori.
Inoltre allocare tutte le risorse all’inizio può essere **inefficiente** in quanto priva gli altri thread o processi di tali risorse.
Questa soluzione può anche provocare **starvation**.

### Preemption

La preemption, come la mutua esclusione, dipende dal tipo di risorsa. Ci sono risorse per loro natura sono preemptable e altre no. Tipicamente, se la risorsa può salvare completamente il proprio stato e ripristinarlo può essere preemptable come la CPU.
Non possiamo quindi imporre la preemption a priori.

### Prevenire l'attesa circolare

È possibile evitare l’attesa circolare con opportune strategie di allocazione delle risorse.
Ne è un esempio la soluzione dei filosofi a cena con un filosofo mancino

## Controllo

Analizziamo il caso di controllo a *run-time* dello stallo.
Per poter controllare ed evitare la formazione degli stalli a run-time l’idea è di consentire l’assegnamento delle risorse solo nel caso in cui il sistema possa garantire che tale assegnamento non porterà a una situazione di stallo.

## Grafo di assegnazione

Per svolgere il controllo è necessario memorizzare lo **stato di una risorsa**, cioè se è assegnata o libera, e la presenza di **richieste** da parte dei thread (o processi).
Il **grafo di assegnazione** mantiene queste informazioni

- arco da P a R: il processo richiede la risorsa
- arco da R a P: la risorsa è assegnata al processo
- arco tratteggiato da P a R: il processo potrà richiedere in futuro la risorsa

Una risorsa può avere più istanze di se stessa così da poter soddisfare più processi contemporaneamente.

Vediamo un esempio grafico
![enter image description here](https://i.ibb.co/1rzKJz7/image.png)

Descrizione:
- P1 richiede la risorsa R1
- R2 è assegnata a P1
- R1 è assegnata a P2 e P3
- P3 richiede la risorsa R2
- P2 potrebbe richiedere la risorsa R2 in futuro

### Grafo sicuro

Un grafo di assegnazione è detto **sicuro** se è privo di stalli anche considerando le richieste future.
Per determinare se in un grafo esiste una situazione di stallo bisogna controllare le seguenti condizioni:

- ogni risorsa ha **una sola istanza**: **se il grafo ha un ciclo allora esiste uno stallo**.
- le risorse hanno **più istanze**: **la presenza dello stallo implica la presenza di un ciclo**, ma la presenza di un ciclo non basta per dire se ci può essere uno stallo o meno. Bisogna usare un particolare algoritmo

## Algoritmo con grafo di assegnazione

Analizziamo prima il caso con risorse a istanza singola: basta verificare la presenza di un ciclo

Per ogni richiesta, se la risorsa non è disponibile il processo va in attesa, altrimenti:

1. simula sul grafo, l'assegnamento della risorsa al processo
2. verifica la presenza di cicli, considerando anche le richieste future:
	- se viene trovato un ciclo: il processo viene messo in attesa
	- altrimenti: la risorsa viene assegnata

Esempio con i filosofi a cena:
![enter image description here](https://i.ibb.co/cL6pf7q/image.png)

Immaginiamo di trovarci nella situazione sopra descritta, in cui i primi 4 filosofi hanno preso la bacchetta di sinistra e l'ultimo filosofo `F4` vorrebbe la sua bacchetta sinistra, in quanto quell'assegnamento creerebbe un ciclo l'assegnazione non viene fatta e il filosofo viene messo in attesa.

## Algoritmo del banchiere

Analizziamo ora il caso in cui le risorse hanno più istanze, in questo caso verificare la presenza di un ciclo non basta, ne è un esempio il seguente grafo, che, pur avendo un ciclo non ha uno stallo (si tratta quindi di un **grafo sicuro**)

![enter image description here](https://i.ibb.co/h9TJkXZ/image.png)

In questo caso un possibile ordine di terminazione dei processi è <P2, P0, P1>, tale sequenza viene detta **sicura**.

In generale una sequenza di terminazione di processi è detta **sicura** se ogni processo della sequenza può ottenere tutte le risorse che necessita tra quelle disponibili inizialmente e quelle possedute dai processi che lo precedono (cioè quelli che terminano prima di lui)

Quindi la sequenza deve garantire che ogni processo abbia le risorse che necessita per poi rilasciarle ai processi successivi.

Per verificare se esiste una sequenza sicura si utilizza il seguente algoritmo:

1. Cerca un processo che possa ottenere tutte le risorse necessarie (incluse quelle future) da quelle disponibili. Se tale processo non c’è allora non esiste una sequenza sicura
2. Rilascia tutte le risorse possedute dal processo, aggiungilo alla sequenza sicura e toglilo dal grafo
3. Se ci sono ancora processi nel grafo ripeti il punto 1, altrimenti dai in output la sequenza sicura

**L'algoritmo del banchiere** utilizza la non esistenza di una sequenza sicura per individuare potenziali stalli:

Per ogni richiesta, se la risorsa non è disponibile il processo attende, altrimenti:

1. simula sul grafo l'assegnamento della risorsa al processo
2. verifica se il grafo contiene uno stallo, verificando che non esista una sequenza sicura
	- in caso di stallo il processo viene messo in attesa
	- altrimenti: la risorsa viene assegnata e la modifica sul grafo viene confermata

### Esempio

Partiamo da una situazione di questo tipo, con 3 processi e 2 risorse.

Una istanza di R1 viene assegnata a P2.
Le future richieste sono segnate tramite archi tratteggiati (non sappiamo a prescindere l'ordine delle richieste)

![enter image description here](https://i.ibb.co/XzS7TPZ/image.png)

Se lasciamo l'assegnamento incontrollato potrebbe verificarsi uno stallo.
Simuliamo invece l'algoritmo del banchiere.

P1 richiede R1, simuliamo l'assegnamento sul grafo: dobbiamo verificare che esista una sequenza sicura e <P1, P2, P3> lo è in quanto: P1 può ottenere R2, rilasciando le proprie risorse permette a P2 di ottenere R2, che a sua volta può rilasciare le risorse permettendo a P3 di ottenere R1 e R2.

aggiorniamo il grafo
![enter image description here](https://i.ibb.co/zJPp1sT/image.png)

P3 richiede R2, simuliamo l'assegnamento sul grafo: dobbiamo verificare che esista una sequenza sicura ma in questo caso non esiste in quanto nessuno dei tre processi può ottenere tutte le risorse necessarie.
L'algoritmo mette P3 in attesa

aggiorniamo il grafo

![enter image description here](https://i.ibb.co/Y2DLCMm/image.png)

P1 richiede R2, simuliamo l'assegnamento sul grafo: dobbiamo verificare che esista una sequenza sicura e <P1, P2, P3> lo è.
aggiorniamo quindi il grafo.

successivamente

P2 richiede R2, simuliamo l'assegnamento sul grafo: dobbiamo verificare che esista una sequenza sicura e <P1, P2, P3> lo è.
aggiorniamo quindi il grafo e otteniamo il seguente risultato

![enter image description here](https://i.ibb.co/71YJgjr/image.png)


